# Συναρμολόγηση Γονιδιώματος

Μία από τις σημαντικότερες εξελίξεις των τελευταίων δεκαετιών ήταν η αποκρυπτογράφηση του ανθρώπινου γονιδιώματος. Οι τεχνικές που χρησιμοποιήθηκαν στην προσπάθεια αυτή μπορούν τώρα να χρησιμοποιηθούν για τη διερεύνηση γενετικών ασθενιών, τον εντοπισμό μεταλλάξεων, την κατανόηση γονιδιωμάτων αρχαίων οργανισμών που έχουν εκλείψει, και σε πλήθος άλλες εφαρμογές.

Τα γονίδια κωδικοποιούνται στο DNA, ένα μεγάλο οργανικό μόριο το οποίο αποτελείται από διπλές αλυσίδες τεσσάρων βάσεων: κυτοσίνη (cytosine, C), γουανίνη (guanine, G), αδενίνη (adenine, A), και θυμίνη (thymine, T). Κάθε μία από τις δύο αλυσίδες αποτελείται από μία σειρά βάσεων, π.χ. ACCGTATAG. Η άλλη αλυσίδα αποτελείται από βάσεις που συνδέονται μία προς μία με τις βάσεις της πρώτης αλυσίδας, με τους κανόνες: A-C, G-T. Έτσι αν η μία αλυσίδα είναι η ACCGTATAG, η άλλη θα είναι CAATGCGCT. 

Προκειμένου να βρούμε τη σύνθεση μιας αλυσίδας άγνωστου DΝA, εργαζόμαστε ως εξής. Με τεχνικές μοριακής βιολογίας δημιουργούμε πολλά αντίγραφα της αλυσίδας και τα σπάμε σε μικρά θραύσματα, για παράδειγμα θραύσματα με τρεις βάσεις το καθένα. Τέτοιου είδους θραύσματα μπορούμε εύκολα να τα ταυτοποιήσουμε με ειδικές συσκευές. Έτσι καταλήγουμε να έχουμε ένα σύνολο γνωστών θραυσμάτων. Το πρόβλημα που έχουμε να αντιμετωπίσουμε τότε είναι να συναρμολογήσουμε τα, γνωστά πλέον θραύσματα, στην αλυσίδα του DNA, οπότε θα ξέρουμε ακριβώς τη σύνθεσή της.

Έστω λοιπόν ότι έχουμε τα παρακάτω θραύσματα, ή *πολυμερή* (polymers) όπως ονομάζονται: GTG, TGG, ATG, GGC, GCG, CGT, GCA, TGC, CAA, AAT, ATG, AAT. Το κάθε ένα από αυτά έχει μήκος 3, γενικότερα όμως θα μπορούσαν να έχουν μήκος k. Για να βρούμε από ποια ακολουθία DNA προέκυψαν, φτιάχνουμε ένα γράφο, στον οποίο κορυφές είναι τα πολυμερή με μήκος 2 (ή γενικότερα k-1) τα οποία προκύπτουν από τα πολυμερή μεγέθους 3, παίρνοντας για κάθε ένα πολυμερές μήκους 3 (k) τα πρώτα 2 (k-1) και τα τελευταία 2 (k-1) πολυμερή. Έτσι από το GTG θα πάρουμε το GT και το TG, από το TGG θα πάρουμε το TG και το GG, κ.λπ. Στον γράφο προσθέτουμε μία ακμή για κάθε ένα από τα αρχικά πολυμερή μεγέθους 3 (k), από τα οποία προέκυψαν οι εκάστοτε δύο κορυφές. Στην ακμή δίνουμε το όνομα του αρχικού πολυμερούς. Έτσι, από το ATG πήραμε τις κορυγές ΑΤ και TG και τις συνδέουμε με μία ακμή, την οποία ονομάζουμε ATG. Στην παρακάτω εικόνα φαίνεται ο γράφος που προκύπτει στο παράδειγμά μας.

<img src="fragment_graph.png" width="400">

Στη συνέχεια, για να βρούμε την αρχική σελίδα DNA αρκεί να βρούμε ένα μονοπάτι μέσα στο γράφο το οποίο να επισκέπτεται όλες τις ακμές ακριβώς μία φορά. Ένα τέτοιο μονοπάτι ονομάζεται *μονοπάτι Euler* (Eulerian path) και υπάρχει αν και μόνο αν κάθε έχει ίδιο αριθμό εισερχομένων (in-degree) και εξερχομένων (out-degree) συνδέσμων, και όλες οι κορυφές ανήκουν σε μία συνιστώσα.

Για να εντοπίσουμε το μονοπάτι που θέλουμε στο γράφο που κατασκευάσαμε, χρησιμοποιούμε τον αλγόριθμο του Hierholzer:

* Επιλέγουμε έναν οποιοδήποτε κόμβο εκκίνησης, `v`.
* Προχωράμε από κόμβο σε κόμβο μέχρι να επιστρέψουμε στον `v`. Το μονοπάτι που βρήκαμε μέχρι αυτή τη στιγμή δεν είναι απαραίτητο να καλύπτει όλες τις ακμές του γράφου.
* Για όσο υπάρχει μία κορυφή `u` που ανήκει στο μονοπάτι που έχουμε βρει αλλά έχει ακμές που δεν ανήκουν στο μονοπάτι:
  * ξεκινάμε ένα άλλο μονοπάτι από το `u`, χρησιμοποιώντας ακμές που δεν έχουμε χρησιμοποιήσει μέχρι τώρα, μέχρι να επιστρέψουμε στο `u`. Τότε συνδέουμε αυτό το μονοπάτι με το μονοπάτι που έχουμε ήδη βρει.

